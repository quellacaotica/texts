

<div class="page" title="Page 1">
<div class="section">
<div class="layoutArea">
<div class="column">
<p>CALZINI</p>
<p>Tu sei calda ed io indosso i calzini.<br />Hai ballato con la mia anima tutta la notte mentre io osservavo da lontano quel rituale profano, nutrendo il mio ego ed il mio ventre, tra mosse sinuose ed intese reticenti.<br />Lo chiamano sesso, io preferisco danza. Non c&rsquo;entra l&rsquo;amore, credo. Non c&rsquo;entra neanche il cazzo, credo. C&rsquo;entrano le mani ovunque, la saliva ed il sudore. Che poi non me l&rsquo;ha insegnato nessuno come si scopa. Vado un po&rsquo; a tentativi, un po&rsquo; a tachicardia.<br />Apro un occhio ma lo faccio piano piano, non di botto. Ho un po&rsquo; di paura, lo ammetto. Morfeo ti ha rapita ieri notte, esausta, sotto il mio sguardo impotente. Ti sei abbandonata tra le sue braccia in un sonno redentore, sperando di farti perdonare quei peccati notturni che il buio ha solo occultato, non estinto. Ma adesso eccoti, ti scorgo in penombra: sei distesa accanto a me, nel mio letto. La tua nudità mi sovrasta. Ti tocco, sei calda. Il lenzuolo bianco ti copre fino al ventre, adagiandosi candidamente sulle tue curve e permettendo così alla mia mente di fantasticare libera, navigando tra le pieghe che il tessuto forma a contatto col tuo corpo, dolcemente abbandonato alla gravità. La luce filtra timida e stanca dalle tapparelle. Probabilmente è passata da poco l&rsquo;alba. I rumori ovattati e l&rsquo;aroma di caffè mi suggeriscono che il mondo fuori si sta lentamente risvegliando dal torpore notturno. Qua dentro, invece, il tempo è un torrente intimo e soggettivo che entra ed esce e vive in noi, scandito unicamente dal ritmo dei nostri respiri e delle nostre bocche ansimanti. Stiracchio i miei caotici pensieri e cerco invano di fare ordine nella testa. La mia attenzione però viene catturata dalle tue labbra, così umide e sottili. I raggi del tiepido sole mattutino si riposano sulla tua carne, cospargendo di polvere dorata i tuoi seni rotondi e perfetti. Se credessi in Dio, in questo momento lo invocherei con tutta l&rsquo;aria che possiedo. Dalla finestra socchiusa soffia una brezza leggera. È irregolare, come i tuoi battiti quando passo lentamente la mano sul tuo petto. Fa ancora fresco e ho la vescica piena ma non ho voglia di andare al bagno, preferisco contemplarti un<br />po&rsquo;. Colgo l&rsquo;occasione per tracciare il confine dei nostri corpi. Lo faccio adesso che sono ancora ben distinti, per non dimenticarmi come sei fatta. Ti disegno prima con lo sguardo, poi con le dita della mia mano e poi col mio naso, ripercorrendo il contorno della tua mandibola e del tuo collo. Dio, quanto è buono il tuo collo. Faccio scorrere la mano leggera sul tuo fianco, chissà se mi stai guardando. Questo movimento così fluido, così sensuale, mi ipnotizza. È così che ti imprimo nella mia memoria. Adoro le tue clavicole, il tuo mento, i tuoi zigomi. Li accarezzo, piano. Chiudo gli occhi e mi immergo dentro di te. Ti sto creando io, ripercorrendo i tuoi lineamenti con le mie dita longilinee. Sfioro le tue labbra col pollice. Adesso sono secche. Anche le mie sono secche. Le inumidisco con la lingua e deglutisco. Ho una voglia matta di assaggiare ogni centimetro della tua pelle e confondere la mia saliva col tuo sudore. Vorrei scivolarti addosso come un&rsquo;onda. Tu sei l&rsquo;oceano ed io il vento che porta lontano il suo profumo salmastro, il tuo sapore salato. Non ho mai voluto addomesticarti alla mia strana natura, fatta di pensieri reticenti e sentimenti occulti. Ora che però finalmente ti vedo, così libera mentre riposi, capisco quanto sarebbe stato inutile farlo. Il tuo corpo inizia a muoversi sotto il tocco delle mie mani, assetate esploratrici delle tue terre<br />incolte. Circumnavigo lentamente i tuo seni, isole solitarie ed imponenti nella tua placida distesa oceanica. Ti ascolto. Il tuo respiro cambia ritmo. Con la coda dell&rsquo;occhio mi accorgo che stai accennando un sorriso. Forse sei sveglia? Non so dirlo con certezza. La tua pancia inizia a fare dei rumori strani. Cautamente ci appoggio l&rsquo;orecchio: credo stia parlando con me. Giro il dito attorno al tuo ombelico, ma lo faccio piano perché è questo il nostro modo di comunicare, solo mio e del tuo ventre. Sento che hai i brividi, continuo. Navigo tra la tua pelle mentre a sud ti tengo stretta nel grappolo dei nostri piedi, intrecciati e caldi.<br />Tu sei nuda, io indosso i calzini. Il contatto tra la nostra carne è impedito da un sottilissimo strato di cotone bianco, che forse è più un muro di cemento armato. Come a significare che puoi guardarmi ma non troppo, che sono arrogante ma ho un cuore fragile, che la luce è meglio spenta così le insicurezze non si vedono. I calzini mi proteggono dalla vulnerabilità, celano le mie debolezze. Torno alla realtà: ormai ti ho completamente circondata. I brividi che si formano sulla tua pelle sono tizzoni ardenti di emozioni intense e fugaci. Ne estinguo il fuoco con le mie labbra e ti raffreddo. Continuo ad esplorare le tue acque, gelosamente custodite nel tempio del tuo corpo, ora profanato dal mio sguardo e, presto, anche dalla mia lingua.<br />É mattina e una leggera brezza torna a soffiare dalla finestra. Improvvisamente, apri gli occhi.<br />Che la danza abbia inizio.</p>
</div>
</div>
</div>
</div>
